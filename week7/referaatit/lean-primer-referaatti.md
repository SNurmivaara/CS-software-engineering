# Lean primer

_Sami Nurmivaara_

_[Alkuperäisteos](http://www.leanprimer.com/downloads/lean_primer.pdf)_

_Kirjoittajat: Craig Larman ja Bas Vodde_

## Referaatti

Lean Primer on kattava pintaraapaisu Lean -ajattelumallista.

Teoksessa edetään ensin esittelemällä Leanin kaksi tärkeintä periaatetta, tai "pilarit" kuten Leanissa määritellään. Suomennettuna nämä koko järjestelmän perusperiaatteet ovat "Jatkuva kehitys" ja "Ihmisten kunnioittaminen". Aihe pysyy pinnalla oikeastaan koko teoksessa, koska kirjoittajien mielestä useilla menee ohi Leanin tarkoitus olla *ajattelu- ja toimintamalli* konkreettisen *työkaluvalikoiman* sijasta.

Kirjassa käytetään hyvin lainauksia, vertauskuvia ja visualisointia apuna kokonaisuuden esittelyssä. Hauskana yksityiskohtana voi huomata sivulla 16 alamainintana "We avoid Japanese terms unless no English term works", joka ei mielestäni suurimman osan ajasta tunnu olevan tilanne. Teos tuntuu osittain pieneltä japanintunnilta, mikä ei mielestäni tosin ole huono asia.

Teos on virkistävän pohtiva ja filosofinen, välttäen yleiset "Tee näin niin liiketoimintasi menestyy"-kikat. Sanoma on enemmänkin valistava ja vaihtoehtoja tarjoava, joka jättää sopivan määrän pohtimista ja pääteltävää lukijalle. Teos vaihtelee esittelemisen, yleisten harhakäsitysten korjauksen ja itsekriittisen pohdinnan välillä sujuvasti, kuitenkin toisinaan hieman kompastuen lyhenne ja lainasanaviidakkoonsa.
